# Open Geospatial Consortium
Het Open Geospatial Consortium (OGC) is een internationale non-profit organisatie die is opgericht om interoperabiliteit voor geografische gegevensverwerking te bevorderen, door ontwikkeling van open en uitbreidbare standaarden voor interfaces en data uitwisseling voor GIS en andere technologieën. Leden (ruim 400) van het OGC zijn zowel overheidsinstellingen als de industrie en onderwijsinstellingen. Het OGC ontwikkelt specificaties die bij voldoende volwassenheid worden aangeboden aan ISO/TC 211. OGC ontwikkelt deze specificaties door veelvuldig gebruik te maken van jaarlijkse grote testbeds. OGC ontwikkelt vooral technische implementatie standaarden gerelateerd aan services.

Het OGC bestaat al meer dan 30 jaar en heeft belangrijke basisstandaarden geleverd voor de NGII en INSPIRE. 

Aan welke standaarden het OGC werkt, wordt bepaald door de leden, die dat doen op basis van hun behoeften. Het OGC zelf stuurt hier niet strategisch op maar faciliteert de leden. De huidige focus van OGC ligt vooral op
- Verdere ontwikkeling van de OGC API standaarden. De verwachting is dat het merendeel hiervan in de loop van 2025 klaar zal zijn;
- Cloud-native geostandaarden. Verschillende generieke cloud native bestandsformaten, die zijn ontworpen om zeer grote bestanden efficient en bruikbaar te kunnen publiceren, zijn of worden door OGC geadopteerd als OGC Community standard: Cloud Optimized GeoTIFF (COG) voor raster, GeoParquet voor vector, GeoZarr voor multidimensionele data. Vanuit Nederlandse OGC leden is aangegeven dat hier veel interesse voor is, maar tegelijk is er ook groeiende huiver om afhankelijk te worden van (Amerikaanse) cloud.
- AI, met name wat betreft metadata voor AI. OGC heeft al een standaard om de datasets waarmee AI getraind worden te metadateren, en gaat nu ook werken aan een standaard om de AI modellen zelf te metadateren. 
- Integrity, provenance and trust oftewel integriteit, herleidbaarheid en vertrouwen. Dit is een belangrijk thema dit jaar bij OGC. Duidelijk is al dat voor Provenance de W3C PROV-o standard (en dan vooral de ontologie) de grote gemene deler is. Geonovum werkt in het project Logboek dataverwerkingen ook met een mapping naar deze standaard. 

En verder:
- OGC werkt aan een aantal ontologieën (dwz kennismodellen, in RDF uitgedrukt): CityRDF, GeoDCAT, SOSA/SSN, GeoSPARQL, een CRS ontologie, en mogelijk ook aan een Records ontologie die OGC API Records, GeoDCAT en STAC aan elkaar gaat verbinden. Deels komt dit werk uit Europese projecten. De aandacht verschuift momenteel naar *harmonisatie tussen* zulke ontologieën. Vanuit het OGC wordt betoogd om zulke mappings als *first class citizens* te behandelen: maak ze FAIR, publiceer ze, beheer ze etc. Dit resoneert met het idee van Governance op het snijvlak vanuit DiSGeo, een [paper van CROW](https://docs.crow.nl/ontology-alignment/whitepaper/) over dit onderwerp, mappings die in IMX een belangrijke rol spelen, en activiteit rond hergebruik van elkaars begrippen binnen de NL-SBB community.
- OGC werkt daarnaast aan het automatisch genereren van ontologieën. Deels omdat er vraag naar zulke ontologieën is, niet zozeer in de geo wereld zelf maar wel bv binnen Symbolic AI en in aanpalende domeinen; en deels omdat je een informatiemodel dat in RDF is uitgedrukt beter kunt beheren, waarbij veel te automatiseren is: je kunt regels uitdrukken en valideren, voorbeelden genereren en valideren, profielen uitdrukken, afhankelijkheden tussen standaarden uitdrukken, mappings maken etc. OGC heeft een knowledge graph waar al hun standaarden in beschreven staan.
- OGC heeft ook gedachtengoed over samenhang van metadata. De idee leeft dat je APIs zou moeten verbinden aan schema's, en de schema's verbinden aan bijbehorende semantiek. Het OGC wil dit ook gaan realiseren in hun standaardendocumentatie. In feite een feature type catalog. Hoe bouw je die op, op een technisch neutrale manier. En in het verlengde daarvan: hoe hangen OGC API Records, GeoDCAT, STAC en informatiemodel etc met elkaar samen. 
- Vanuit Nederlandse OGC leden is aangegeven dat er behoefte is aan standaarden voor point clouds. Bij OGC ligt al een voorstel ter goedkeuring om LAZ te standaardiseren, echter zou dan COPC ook een goede kandidaat zijn voor standaardisatie; verder is er behoefte aan een standaard voor panoramabeelden en oblique beelden.

Ook interessant en wel strategisch vanuit OGC is dat ze hun ledenaantal in Afrika en Zuid-Amerika actief aan het uitbouwen zijn. Tot nu toe was het vooral Noord-Amerika, Europa en Azië; waarbij de deelname vanuit Noord-Amerika momenteel wat af lijkt te zwakken.

Op strategisch niveau is het daarnaast belangrijk om op te merken dat het OGC uitgaat van algemene IT standaarden. Uitgangspunt is om bestaande IT standaarden over te nemen, aangevuld met eventueel een best practice, profiel en/of extensie vanuit OGC; en alleen vanuit OGC iets nieuws te maken als er nog geen generieke standaard is. Dit principe is mede ontstaan vanuit de Spatial Data on the Web best practices die OGC samen met W3C heeft geschreven (gepubliceerd in 2016). Het principe is bijvoorbeeld toegepast bij de OGC API standaarden die gebaseerd zijn op HTTP en REST, maar ook bij GeoPackage (gebaseerd op SQLLite) en de al genoemde cloudnative geostandaarden. Het is een belangrijk punt omdat de moderne generatie OGC standaarden daardoor ook goed passen in algemene digitale architecturen. 

OGC probeert ook een vinger aan de pols te houden bij Europese dataspace ontwikkelingen, maar geeft aan dat dit niet eenvoudig is. Het gaat om een grote hoeveelheid projecten waar dingen gebeuren. De meeste dataspaces hebben een raakvlak met geo-informatie. OGC probeert IDSA te bewegen OGC standaarden en methoden te gebruiken (profiles, extensions, how to use building blocks etc). Het idee van een location data space is niet handig in de visie van OGC, want grote kans dat dit genegeerd zal worden. Het is zaak om geospatial te injecteren in dataspaces, niet een geo dataspace ernaast te ontwikkelen. 