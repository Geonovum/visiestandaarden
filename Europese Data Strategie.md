# Europese Data Strategie

De <a href="https://eur-lex.europa.eu/legal-content/EN/TXT/?qid=1593073685620&uri=CELEX:52020DC0066" target="_blank">Europese Data Strategie </a>, begin 2020 voorgesteld, streeft naar een eenheidsmarkt voor de beschikbaarheid en het gebruik van data. De strategie is daarbij gericht op het wereldwijd concurrentievermogen van Europa en op datasoevereiniteit. Technisch wordt naar een pan-Europese dataspace (dataruimte) gestreefd om te zorgen dat er meer data beschikbaar komt voor socio-economisch gebruik, terwijl bedrijven en individuen die data genereren er wel zeggenschap over blijven houden. Die pan-Europese dataspace wordt opgebouwd met meerdere sectorale data spaces waarbinnen afspraken worden gemaakt over de omgang met data. Samen vormt dit de Europese binnenmarkt voor data (EU Single Market for Data). In de Commissieperiode 2024-2029 wordt dit verder versterkt en verdiept tot een Europese Data Unie.

Binnen de Europese Data Strategie spelen drie juridische bouwstenen een rol:

- de Data Governance Act (DGA, Data governance verordening)
- de Data Act (DA, Data verordening)
- de Open Data Directive (ODD, Open Data Richtlijn) met daarin opgenomen de High Value Data lijst
Verder wordt er geld beschikbaar gesteld om de benodigde infrastructuur, o.a. gefedereerde cloud-diensten te realiseren, en maatregelen getroffen om die cloud-diensten veilig, toegankelijk en competitief te houden.

De Europese Data Strategie bevat veel elementen die rechtstreeks voor datahouders in publiek relevante domeinen van belang zijn.

## De Data Governance act

De Data Governance act regelt het hergebruik van overheidsdata die niet onder de Open Data Directive valt.  Daarvoor worden voorwaarden gesteld aan datadeeldiensten en daar wordt toezicht op uitgeoefend. Dit betreft overheidsgegevens waarop commerciële of statistische vertrouwelijkheid rust, persoonsgegevens die niet binnen de Open Data Richtlijn vallen, en gegevens waarvoor intellectueel eigendom van derden van toepassing is.
Voorwaarden die veilig gebruik en eerlijke toegang regelen zijn van toepassing. Het is mogelijk om kosten in rekening te brengen voor hergebruik, maar daaraan zijn voorwaarden t.a.v. transparantie en uitlegbaarheid verbonden. Lidstaten dienen een of meer bevoegde organisaties aan te wijzen die de overheidsdatahouders ondersteunt t.a.v. techniek, verantwoord datagebruik, en het verwerken van aanvragen voor gebruik. Zie voor verdere uitleg <a href="https://docs.geostandaarden.nl/eu/handreiking-EU-informatie/#data-governance-act-dga" target="_blank">Data Governance Act </a>

De European Data Innovation Board (EDIB) adviseert over de werkwijzen in het kader van deze wet, standaarden, en interoperabiliteit (zie ook de Data Act), en let op de internationale samenwerking tussen nationaal aangewezen bevoegde organisaties. De EDIB is samengesteld uit vertegenwoordigers van de Lidstaten, een aantal andere (Europese) overheidsentiteiten en een groep experts. 

## Data Act

De Data Act is bedoeld om meer data, in handen van bedrijven of gegenereerd door producten of diensten, onder eerlijke en uniforme regels beschikbaar te krijgen voor (her)gebruik. 

De Data Act geeft een reeks essentiële vereisten om interoperabiliteit mogelijk te maken tussen data spaces en data verwerkende diensten. Zo moeten data inhoud, structuur, licenties, verzamelmethode, kwaliteit en onzekerheden gedocumenteerd zijn, evenals data structuren, formaten, classificaties, API beschrijvingen etc. De EC kan verdere regels stellen t.a.v. interoperabiliteit, ook voor bepaalde sectoren. De EC kan standaarden vereisen, en (internationale) standaarden adopteren en verplicht stellen, niet alleen t.a.v. data maar ook bijvoorbeeld t.a.v. architectuur, technische standaarden en federatie van clouddiensten t.b.v. de Europese dataspace(s). De regels streven interoperabiliteit en portabiliteit na op zowel transport, syntactisch, semantisch, beleid en gedragsniveau. (Dit sluit aan op de Europese standaardisatiestrategie die niet alleen over digitale zaken gaat.)
Zie voor verdere uitleg <a href="https://docs.geostandaarden.nl/eu/handreiking-EU-informatie/#data-act-da" target="_blank">Data Act</a>


## Open Data Directive

De Open Data Directive formuleert hoe overheden open data beschikbaar moeten stellen (zowel na een aanvraag als bij pro-actieve publicatie). Beschikbaar te stellen data moet waar mogelijk digitaal in open en machine-leesbare formaten samen met hun metadata toegankelijk, vindbaar en herbruikbaar worden gemaakt. In voorkomende gevallen volstaan ook bestaande formaten (as-is). De Open Data Directive geeft de EC de mogelijkheid met een Uitvoeringsverordening open data verplichtingen op te leggen aan alle Lidstaten tegelijkertijd (dus zonder omzetting in nationale wetgeving). Zo'n uitvoeringsverordening vermeldt hoe en onder welke voorwaarden de verplichte open data moet worden gepubliceerd, en verstrekt. De EU High Value Data is zo'n uitvoeringsverordening. De uitvoeringsverordening bepaalt in haar bijlage (Annex I) welke overheidsdata verplicht als open data moet worden gepubliceerd. Voor die datasets bepaalt de wet de eisen die worden gesteld aan publicatie en gebruik van die datasets, waaronder de minimumvereisten aan ontsluiting via een API. Het staat landen vrij verder te gaan dan de implementatiewet voorschrijf, en t.a.v. de hoeveelheid data worden landen daartoe ook expliciet aangemoedigd. Unie of nationale wettelijke vereisten die verder gaan blijven onverminderd van kracht.
Zie voor verdere uitleg <a href="https://docs.geostandaarden.nl/eu/handreiking-EU-informatie/#open-data-directive" target="_blank">Open data directive</a>


## Standaardisatie

De Data Governance en Data verordeningen bevatten stukken die normalisatie vergen of expliciet om standaarden vragen.
De EC heeft een concept standaardisatie verzoek neergelegd bij CEN-CENELEC m.b.t. data spaces, data governance  en cloud en edge. Dit is vooral een accent op de Data verordening maar ook de implementatie van de Data Governance verordening wordt met dit verzoek ondersteund. Verschillende elementen komen hierin samen / worden geadresseerd:

- Artikel 30, technische aspecten van het overstappen van dataplatform/intermediair
- Artikel 33, eisen inzake interoperabiliteit van gegevens, van mechanismen en diensten voor datadelen, en gemeenschappelijke Europese data spaces
- Artikel 35, interoperabiliteit voor dataverwerkingsdiensten
- Artikel 36, eisen m.b.t. slimme contracten voor het uitvoeren van gegevensdelingsovereenkomsten.
  